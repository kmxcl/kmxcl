# 伤寒论 卷第七

## 辨阴阳易差后劳复病脉证并治第十四

伤寒阴易之为病，其人身体重，少气，少腹里急，或引阴中拘挛，热上冲胸，头重不欲举，眼中生花，膝胫拘急者，烧裈散主之。方一。

> 妇人中裈近隐处，取烧作灰。

    右一味，水服方寸匕，日三服，小便即利，阴头微肿，此为愈矣。妇人病取男子裈烧服。

大病差后，劳复者，枳实栀子汤主之。方二。

> 枳实（三枚，炙） 栀子（十四个，擘） 豉（一升，绵裹）

    右三味，以清浆水七升，空煮取四升，内枳实、栀子，煮取二升，下豉，更煮五六沸，去滓。温分再服，覆令微似汗。若有宿食者，内大黄如博棋子五六枚，服之愈。

伤寒差已后，更发热，小柴胡汤主之。脉浮者，以汗解之；脉沉实者，以下解之。方三。

> 柴胡（八两） 人参（二两） 黄芩（二两） 甘草（二两，炙） 生姜（二两） 半夏（半升，洗） 大枣（十二枚，擘）

    右七味，以水一斗二升，煮取六升，去滓，再煎取三升。温服一升，日三服。

大病差后，从腰以下有水气者，牡蛎泽泻散主之。方四。

> 牡蛎（熬） 泽泻 蜀漆（暖水洗，去腥） 葶苈子（熬） 商陆根（熬） 海藻（洗，去咸） 栝楼根（各等分）

    右七味，异捣，下筛为散，更于臼中治之。白饮和服方寸匕，日三服，小便利，止后服。

大病差后，喜唾，久不了了，胸上有寒，当以丸药温之，宜理中丸。方五。

> 人参 白朮 甘草（炙） 干姜（各三两）

    右四味，捣筛，蜜和为丸，如鸡子黄许大，以沸汤数合，和一丸，研碎。温服之，日三服。

伤寒解后，虚羸少气，气逆欲吐，竹叶石膏汤主之。方六。

> 竹叶（二把） 石膏（一斤） 半夏（半升，洗） 麦门冬（一升，去心） 人参（二两） 甘草（二两，炙） 粳米（半升）

    右七味，以水一斗，煮取六升，去滓，内粳米，煮米熟汤成，去米。温服一升，日三服。

病人脉已解，而日暮微烦，以病新差，人强与谷，脾胃气尚弱，不能消谷，故令微烦，损谷则愈。