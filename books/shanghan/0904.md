# 伤寒论 卷第七

## 辨可发汗病脉证并治第十六

大法，春夏宜发汗。

凡发汗，欲令手足俱周，时出似漐漐然，一时闲许益佳。不可令如水流离。若病不解，当重发汗。汗多者必亡阳，阳虚不得重发汗也。

凡服汤发汗，中病便止，不必尽剂也。

凡云可发汗，无汤者，丸散亦可用，要以汗出为解，然不如汤随证良验。

太阳病，外证未解，脉浮弱者，当以汗解，宜桂枝汤。方一。

> 桂枝（三两，去皮） 芍药（三两） 甘草（二两，炙） 生姜（三两，切） 大枣（十二枚，擘）

    右五味，以水七升，煮取三升，去滓。温服一升，啜粥，将息如初法。

脉浮而数者，可发汗，属桂枝汤证。二。

阳明病，脉迟，汗出多，微恶寒者，表未解也。可发汗，属桂枝汤证。三。

夫病脉浮大，问病者，言但便鞕尔。设利者，为大逆。鞕为实，汗出而解。何以故？脉浮当以汗解。

伤寒，其脉不弦紧而弱，弱者必渴，被火必讝语，弱者发热脉浮，解之，当汗出愈。

病人烦热，汗出即解，又如疟状，日晡所发热者，属阳明也。脉浮虚者，当发汗，属桂枝汤证。四。

病常自汗出者，此为荣气和，荣气和者，外不谐，以卫气不共荣气谐和故尔。以荣行脉中，卫行脉外，复发其汗，荣卫和则愈，属桂枝汤证。五。

病人脏无他病，时发热自汗出，而不愈者，此卫气不和也。先其时发汗则愈，属桂枝汤证。六。

脉浮而紧，浮则为风，紧则为寒，风则伤卫，寒则伤荣，荣卫俱病，骨节烦疼，可发其汗，宜麻黄汤。方七。

> 麻黄（三两，去节） 桂枝（二两） 甘草（一两，炙） 杏仁（七十个，去皮尖）

    右四味，以水八升，先煮麻黄，减二升，去上沫，内诸药，煮取二升半，去滓。温服八合，温覆取微似汗，不须啜粥，余如桂枝将息。

太阳病不解，热结膀胱，其人如狂，血自下，下者愈。其外未解者，尚未可攻，当先解其外，属桂枝汤证。八。

太阳病，下之微喘者，表未解也，宜桂枝加厚朴杏子汤。方九。

> 桂枝（三两，去皮） 芍药（三两） 生姜（三两，切） 甘草（二两，炙） 厚朴（二两，炙，去皮） 杏仁（五十个，去皮尖） 大枣（十二枚，擘）

    右七味，以水七升，煮取三升，去滓，温服一升。

伤寒脉浮紧，不发汗，因致衄者，属麻黄汤证。十。

阳明病，脉浮无汗而喘者，发汗则愈，属麻黄汤证。十一。

太阴病，脉浮者，可发汗，属桂枝汤证。十二。

太阳病，脉浮紧，无汗发热，身疼痛，八九日不解，表证仍在，当复发汗。服汤已微除，其人发烦目瞑，剧者必衄，衄乃解。所以然者，阳气重故也。属麻黄汤证。十三。

脉浮者，病在表，可发汗，属麻黄汤证。十四。

伤寒不大便六七日，头痛有热者，与承气汤。其小便清者，知不在里，续在表也，当须发汗。若头痛者，必衄，属桂枝汤证。十五。

下利腹胀满，身体疼痛者，先温其里，乃攻其表。温里宜四逆汤，攻表宜桂枝汤。十六。

四逆汤方

> 甘草（二两，炙） 干姜（一两半） 附子（一枚，生，去皮，破八片）

    右三味，以水三升，煮取一升二合，去滓，分温再服。强人可大附子一枚，干姜三两。

下利后，身疼痛，清便自调者，急当救表，宜桂枝汤发汗。十七。

太阳病，头痛发热，汗出恶风寒者，属桂枝汤证。十八。

太阳中风，阳浮而阴弱，阳浮者，热自发，阴弱者，汗自出，啬啬恶寒，淅淅恶风，翕翕发热，鼻呜干呕者，属桂枝汤证。十九。

太阳病，发热汗出者，此为荣弱卫强，故使汗出，欲救邪风，属桂枝汤证。二十。

太阳病，下之后，其气上冲者，属桂枝汤证。二十一。

太阳病，初服桂枝汤，反烦不解者，先刺风池、风府，却与桂枝汤则愈。二十二。

烧针令其汗，针处被寒，核起而赤者，必发奔豚，气从少腹上撞心者，灸其核上各一壮，与桂枝加桂汤。方二十三。

> 桂枝（五两，去皮） 甘草（二两，炙） 大枣（十二枚，擘） 芍药（三两） 生姜（三两，切）

    右五味，以水七升，煮取三升，去滓，温服一升。本云桂枝汤，今加桂满五两。所以加桂者，以能泄奔豚气也。

太阳病，项背强A2K4A2K4，反汗出恶风者，宜桂枝加葛根汤。方二十四。

> 葛根（四两） 麻黄（三两，去节） 甘草（二两，炙） 芍药（三两） 桂枝（二两） 生姜（三两） 大枣（十二枚，擘）

    右七味，以水一斗，煮麻黄、葛根，减二升，去上沫，内诸药，煮取三升，去滓。温服一升，覆取微似汗，不须啜粥助药力，余将息依桂枝法。

太阳病，项背强A2K4A2K4，无汗恶风者，属葛根汤证。二十五。

太阳与阳明合病，必自下利，不呕者，属葛根汤证。二十六。

太阳与阳明合病，不下利，但呕者，宜葛根加半夏汤。方二十七。

> 葛根（四两） 半夏（半升，洗） 大枣（十二枚，擘） 桂枝（去皮，二两） 芍药（二两） 甘草（二两，炙） 麻黄（三两，去节） 生姜（三两）

    右八味，以水一斗，先煮葛根、麻黄，减二升，去上沫，内诸药，煮取三升，去滓。温服一升，覆取微似汗。

太阳病，桂枝证，医反下之，利遂不止。脉促者，表未解也；喘而汗出者，宜葛根黄芩黄连汤。方二十八。

> 葛根（八两） 黄连（三两） 黄芩（三两） 甘草（二两，炙）

    右四味，以水八升，先煮葛根，减二升，内诸药，煮取二升，去滓，分温再服。

太阳病，头痛发热，身疼腰痛，骨节疼痛，恶风无汗而喘者，属麻黄汤证。二十九。

太阳与阳明合病，喘而胸满者，不可下，属麻黄汤证。三十。

太阳中风，脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服之，服之则厥逆，筋惕肉瞤，此为逆也。大青龙汤方。三十一。

> 麻黄（六两，去节） 桂枝（二两，去皮） 杏仁（四十枚，去皮尖） 甘草（二两，炙） 石膏（如鸡子大，碎） 生姜（三两，切） 大枣（十二枚，擘）

    右七味，以水九升，先煮麻黄，减二升，去上沫，内诸药，煮取三升。温服一升，覆取微似汗。汗出多者，温粉粉之。一服汗者，勿更服。若复服，汗出多者，亡阳遂虚，恶风烦躁，不得眠也。

阳明中风，脉弦浮大而短气，腹都满，胁下及心痛，久按之气不通，鼻干不得汗，嗜卧，一身及目悉黄，小便难，有潮热，时时哕，耳前后肿，刺之小差，外不解，过十日，脉续浮者，与小柴胡汤。脉但浮，无余证者，与麻黄汤。不溺，腹满加哕者，不治。三十二。

小柴胡汤方

> 柴胡（八两） 黄芩（三两） 人参（三两） 甘草（三两，炙） 生姜（三两，切） 半夏（半升，洗） 大枣（十二枚，擘）

    右七味，以水一斗二升，煮取六升，去滓，再煎取三升。温服一升，日三服。

太阳病，十日以去，脉浮而细，嗜卧者，外已解也。设胸满胁痛者，与小柴胡汤；脉但浮者，与麻黄汤。三十三。

伤寒脉浮缓，身不疼，但重，乍有轻时，无少阴证者，可与大青龙汤发之。三十四。

伤寒表不解，心下有水气，干呕，发热而咳，或渴，或利，或噎，或小便不利、少腹满，或喘者，宜小青龙汤。方三十五。

> 麻黄（二两，去节） 芍药（二两） 桂枝（二两，去皮） 甘草（二两，炙） 细辛（二两） 五味子（半升） 半夏（半升，洗） 干姜（三两）

    右八味，以水一斗，先煮麻黄，减二升，去上沫，内诸药，煮取三升，去滓，温服一升。若渴，去半夏，加栝楼根三两；若微利，去麻黄，加荛花如一鸡子，熬令赤色；若噎，去麻黄，加附子一枚，炮；若小便不利，少腹满，去麻黄，加茯苓四两；若喘，去麻黄，加杏仁半升，去皮尖。且荛花不治利，麻黄主喘，今此语反之，疑非仲景意。

伤寒心下有水气，咳而微喘，发热不渴。服汤已，渴者，此寒去欲解也，属小青龙汤证。三十六。

中风往来寒热，伤寒五六日以后，胸胁苦满，嘿嘿不欲饮食，烦心喜呕，或胸中烦而不呕，或渴，或腹中痛，或胁下痞鞕，或心下悸、小便不利，或不渴、身有微热，或咳者，属小柴胡汤证。三十七。

伤寒四五日，身热恶风，颈项强，胁下满，手足温而渴者，属小柴胡汤证。三十八。

伤寒六七日，发热微恶寒，支节烦疼，微呕，心下支结，外证未去者，柴胡桂枝汤主之。方三十九。

> 柴胡（四两） 黄芩（一两半） 人参（一两半） 桂枝（一两半，去皮） 生姜（一两半，切） 半夏（二合半，洗） 芍药（一两半） 大枣（六枚，擘） 甘草（一两，炙）

    右九味，以水六升，煮取三升，去滓。温服一升，日三服。本云人参汤，作如桂枝法，加半夏、柴胡、黄芩，如柴胡法，今着人参，作半剂。

少阴病，得之二三日，麻黄附子甘草汤微发汗，以二三日无证，故微发汗也。四十。

> 麻黄（二两，去根节） 甘草（二两，炙） 附子（一枚，炮，去皮，破八片）

    右三味，以水七升，先煮麻黄一二沸，去上沫，内诸药，煮取二升半，去滓。温服八合，日三服。

脉浮，小便不利，微热消渴者，与五苓散，利小便发汗。四十一。

> 猪苓（十八铢，去皮） 茯苓（十八铢） 白朮（十八铢） 泽泻（一两六铢） 桂枝（半两，去皮）

    右五味，捣为散，以白饮和服方寸匕，日三服，多饮暖水，汗出愈。