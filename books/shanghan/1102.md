# 伤寒论 卷第九

## 辨可下病脉证并治第二十一

大法，秋宜下。

凡可下者，用汤胜丸散，中病便止，不必尽剂也。

阳明病，发热，汗多者，急下之，宜大柴胡汤。方一。

柴胡（八两） 枳实（四枚，炙） 生姜（五两） 黄芩（三两） 芍药（三两） 大枣（十二枚，擘） 半夏（半升，洗）

右七味，以水一斗二升，煮取六升，去滓，更煎取三升。温服一升，日三服。一方云加大黄二两。若不加，恐不成大柴胡汤。

少阴病，得之二三日，口燥咽干者，急下之，宜大承气汤。方二。

大黄（四两，酒洗） 厚朴（半斤，炙，去皮） 枳实（五枚，炙） 芒消（三合）

右四味，以水一斗，先煮二物，取五升，内大黄，更煮取二升，去滓，内芒消，更上微火一两沸。分温再服，得下，余勿服。

少阴病，六七日腹满，不大便者，急下之，宜大承气汤。三。

少阴病，下利清水，色纯青，心下必痛，口干燥者，可下之，宜大柴胡、大承气汤。四。

下利，三部脉皆平，按之心下鞕者，急下之，宜大承气汤。五。

下利，脉迟而滑者，内实也，利未欲止，当下之，宜大承气汤。六。

阳明少阳合病，必下利，其脉不负者，为顺也。负者，失也，互相克贼，名为负也。脉滑而数者，有宿食，当下之，宜大承气汤。七。

问曰：人病有宿食，何以别之？师曰：寸口脉浮而大，按之反涩，尺中亦微而涩，故知有宿食。当下之，宜大承气汤。八。

下利，不欲食者，以有宿食故也，当下之，宜大承气汤。九。

下利差，至其年月日时复发者，以病不尽故也，当下之，宜大承气汤。十。

病腹中满痛者，此为实也，当下之，宜大承气、大柴胡汤。十一。

下利，脉反滑，当有所去，下乃愈，宜大承气汤。十二。

腹满不减，减不足言，当下之，宜大柴胡、大承气汤。十三。

伤寒后脉沉，沉者，内实也，下之解，宜大柴胡汤。十四。

伤寒六七日，目中不了了，睛不和，无表里证，大便难，身微热者，此为实也，急下之，宜大承气、大柴胡汤。十五。

太阳病未解，脉阴阳俱停，必先振栗汗出而解，但阴脉微者，下之而解，宜大柴胡汤。十六。

脉双弦而迟者，必心下鞕，脉大而紧者，阳中有阴也，可下之，宜大承气汤。十七。

结胸者，项亦强，如柔痓状，下之则和。十八。

病人无表里证，发热七八日，虽脉浮数者，可下之，宜大柴胡汤。十九。

太阳病，六七日表证仍在，脉微而沉，反不结胸，其人发狂者，以热在下焦，少腹当鞕满，而小便自利者，下血乃愈。所以然者，以太阳随经，瘀热在里故也，宜下之。以抵当汤。方二十。

水蛭（三十枚，熬） 桃仁（二十枚，去皮尖） 虻虫（三十枚，去翅足，熬） 大黄（三两，去皮，破六片）

右四味，以水五升，煮取三升，去滓。温服一升，不下者，更服。

太阳病，身黄，脉沉结，少腹鞕满，小便不利者，为无血也，小便自利，其人如狂者，血证谛，属抵当汤证。二十一。

伤寒有热，少腹满，应小便不利，今反利者，为有血也。当下之，宜抵当丸。方二十二。

大黄（三两） 桃仁（二十五个，去皮尖） 虻虫（去翅足，熬） 水蛭（各二十个，熬）

右四味，捣筛，为四丸，以水一升，煮一丸。取七合，服之，晬时当下血，若不下者，更服。

阳明病，发热汗出者，此为热越，不能发黄也。但头汗出，身无汗，剂颈而还，小便不利，渴引水浆者，以瘀热在里，身必发黄，宜下之，以茵陈蒿汤。方二十三。

茵陈蒿（六两） 栀子（十四个，擘） 大黄（二两，破）

右三味，以水一斗二升，先煮茵陈，减六升，内二味，煮取三升，去滓。分温三服，小便当利，尿如皂荚汁状，色正赤，一宿腹减，黄从小便去也。

阳明证，其人喜忘者，必有蓄血。所以然者，本有久瘀血，故令喜忘。屎虽鞕，大便反易，其色必黑，宜抵当汤下之。二十四。

汗出讝语者，以有燥屎在胃中，此为风也。须下者，过经乃可下之。下之若早者，语言必乱，以表虚里实故也。下之愈，宜大柴胡、大承气汤。二十五。

病人烦热，汗出则解，又如疟状，日晡所发热者，属阳明也。脉实者，可下之，宜大柴胡、大承气汤。二十六。

阳明病，讝语有潮热，反不能食者，胃中有燥屎五六枚也。若能食者，但鞕耳，属大承气汤证。二十七。

下利讝语者，有燥屎也，属小承气汤。方二十八。

大黄（四两） 厚朴（二两，去皮） 枳实（三枚，炙）

右三味，以水四升，煮取一升二合，去滓。分温再服，若更衣者，勿服之。

得病二三日，脉弱，无太阳、柴胡证，烦躁，心下痞，至四五日，虽能食，以承气汤少少与微和之，令小安，至六日，与承气汤一升。若不大便六七日，小便少者，虽不大便，但初头鞕，后必溏，此未定成鞕也，攻之必溏。须小便利，屎定鞕，乃可攻之，宜大承气汤。二十九。

太阳病中风，下利呕逆，表解者，乃可攻之。其人漐漐汗出，发作有时，头痛，心下痞鞕满，引胁下痛，干呕则短气，汗出不恶寒者，此表解里未和也，属十枣汤。方三十。

芫花（熬赤） 甘遂 大戟（各等分）

右三味，各异捣筛，秤已，合治之。以水一升半，煮大肥枣十枚，取八合，去枣，内药末。强人服重一钱匕，羸人半钱，温服之，平旦服。若下少，病不除者，明日更服，加半钱。得快下利后，糜粥自养。

太阳病不解，热结膀胱，其人如狂，血自下，下者愈。其外未解者，尚未可攻，当先解其外。外解已，但少腹急结者，乃可攻之，宜桃核承气汤。方三十一。

桃仁（五十枚，去皮尖） 大黄（四两） 甘草（二两，炙） 芒消（二两） 桂枝（二两，去皮）

右五味，以水七升，煮四物，取二升半，去滓，内芒消，更上火煎微沸。先食温服五合，日三服，当微利。

伤寒七八日，身黄如橘子色，小便不利，腹微满者，属茵陈蒿汤证。三十二。

伤寒发热，汗出不解，心中痞鞕，呕吐而下利者，属大柴胡汤证。三十三。

伤寒十余日，热结在里，复往来寒热者，属大柴胡汤证。三十四。

但结胸，无大热者，以水结在胸胁也，但头微汗出者，属大陷胸汤。方三十五。

大黄（六两） 芒消（一升） 甘遂末（一钱匕）

右三味，以水六升，先煮大黄，取二升，去滓，内芒消，更煮一二沸，内甘遂末，温服一升。

伤寒六七日，结胸热实，脉沉而紧，心下痛，按之石鞕者，属大陷胸汤证。三十六。

阳明病，其人多汗，以津液外出，胃中燥，大便必鞕，鞕则讝语，属小承气汤证。三十七。

阳明病不吐不下，心烦者，属调胃承气汤。方三十八。

大黄（四两，酒洗） 甘草（二两，炙） 芒消（半升）

右三味，以水三升，煮取一升，去滓，内芒消，更上火微煮令沸，温顿服之。

阳明病脉迟，虽汗出不恶寒者，其身必重，短气腹满而喘，有潮热者，此外欲解，可攻里也。手足濈然汗出者，此大便已鞕也，大承气汤主之；若汗出多，微发热恶寒者，外未解也，桂枝汤主之。其热不潮，未可与承气汤；若腹大满不通者，与小承气汤，微和胃气，勿令至大泄下。三十九。

桂枝汤方

桂枝（去皮） 芍药 生姜（切，各三两） 甘草（二两，炙） 大枣（十二枚，擘）

右五味，以水七升，煮取三升，去滓，温服一升。服汤后，饮热稀粥一升余，以助药力，取微似汗。

阳明病潮热，大便微鞕者，可与大承气汤；不鞕者，不可与之。若不大便六七日，恐有燥屎。欲知之法，少与小承气汤，汤入腹中，转失气者，此有燥屎也，乃可攻之。若不转失气者，此但初头鞕，后必溏，不可攻之，攻之必胀满不能食也，欲饮水者，与水则哕。其后发热者，大便必复鞕而少也，宜以小承气汤和之。不转失气者，慎不可攻也。四十。

阳明病，讝语，发潮热，脉滑而疾者，小承气汤主之。因与承气汤一升，腹中转气者，更服一升，若不转气者，勿更与之。明日又不大便，脉反微涩者，里虚也，为难治，不可更与承气汤。四十一。

二阳并病，太阳证罢，但发潮热，手足漐漐汗出，大便难，而讝语者，下之则愈，宜大承气汤。四十二。

病人小便不利，大便乍难乍易，时有微热，喘冒不能卧者，有燥屎也，属大承气汤证。四十三。

大下后，六七日不大便，烦不解，腹满痛者，此有燥屎也。所以然者，本有宿食故也，属大承气汤证。四十四。